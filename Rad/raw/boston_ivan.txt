Zanimljiv primjer korištenja računalnog vida u svrhu detekcije i raspoznavanja lica je bombaški napad na Bostonski maraton koji se dogodio 2013. godine. Detekcija na slikama maratona se raspravlja u radu [1], gdje se predlaže algoritam baziran na Viola-Jones algoritmu [2]. Koristeći integralnu sliku i pomični prozor, algoritam prolazi kroz cijelu sliku te provjerava za svaki njen dio da li se na njemu nalazi neko lice. U sklopu ovog rada primljeno je na znanje da na značajke lica uvelike utječe njihova nakrenutost pa je algoritam dodatno opremljen detekcijom lica koja su okrenuta prema naprijed, ulijevo ili udesno. Nakon što je izračunao pripadnost svakom od te tri grupe, računa konačnu vrijednost iz te ta tri faktora pripadnosti te provjerava da li konačna pripadnost prelazi postavljeni prag. Ukoliko prelazi, algoritam zaključuje da se na prozoru nalazi lice. Algoritam je, osim na slikama maratona,  testiran i na FDDB ispitnom skupu te je dao bolje rezultate od ostalih sličnih algoritama, uz više ispravnih i manje pogrešnih detekcija. Nažalost, algoritam se pokazao osjetljivim na utjecaj vizualnog šuma i prekrivanja lica, a problem pozicije lica nije u potpunosti riješen.
Raspoznavanje lica je također provedeno nad slikama Bostonskog maratona, a time se bavi rad [3], koji testira dva komercijalna sustava za raspoznavanje lica, PittPatt 5.2.2 i NeoFace 3.1 nad slikama nekooperativnih osumnjičenika, zbog čega su same slike slabije kvalitete. Valja napomenuti da je istraga vezana uz maraton mogla biti puno kraća uz valjane algoritme raspoznavanja, budući da su se slike lica braće Tsarnaev, glavnih osumnjičenika, nalazile u službenoj bazi podataka. Iako ne nudi uvid u rad samih sustava, rad prikazuje varijacije u dobivenim rezultatima ovisno o načinu izbora skupa sa kojim se lica uspoređuju. Sustavi su prvo testirani nad cijelom bazom podataka koja se sastoji od milijun profila te su za svaku danu sliku dobivene tri osobe koje najviše odgovaraju traženom licu, pri čemu je samo NeoFace uspio ispravno prepoznati jednu sliku mlađeg brata. Nakon toga su za svakog brata uneseni dodatni podaci poput spola, rase i dobi što je smanjilo broj mogućih osoba za otprilike šest puta u oba slučaja, a povećanje kvalitete je bilo proporcionalno tom smanjenju. Na kraju se isprobala varijanta sa spajanjem rezultata za svaku osobu koju se pokušalo prepoznati u bazi, čime se dobivaju bolji rezultati ako su pojedinačne slike davale slične rezultate, ali gori ukoliko nisu. Sve u svemu, rad dobro pokazuje utjecaj pristupa testnom skupu. 
Rad [5] predstavlja još jedan algoritam raspoznavanja lica u kojem autori nastoje omogućiti precizno raspoznavanje bez obzira na gore navedene smetnje, poput prekrivanja, položaja i vizualnog šuma. Koriste naučeni koder kako bi dobili opisnik koji se pred kraj obrađuje PCA (principle component analysis) metodom kako bi se smanjile njegove dimenzije i poboljšale performanse algoritma.   Detaljnije, nakon detektiranja lica pronalaze se komponente lica poput nosa, očiju i obraza te se nakon filtriranja šuma dobivaju digitalne reprezentacije njihovih značajki u obliku vektora. Vektori se normaliziraju te se pomoću njih utvrđuje da li se radi o traženom licu. Pretpostavlja se, naravno, da je koder naučen na značajkama lica koja su korištena u treniranju. Algoritam je također u stanju paralelno računanju značajka lica odrediti položaj lica te tu informaciju iskoristiti u konačnoj odluci, čime se poboljšava preciznost. Možda najzanimljiviji dio algoritma je mogućnost kombiniranja više opisnika koristeći poptorni vektor, čime algoritam u konačnosti postiže preciznost od visokih 84.45% na LFW [6] bazi slika.
Većina algoritama za prepoznavanje lica koriste neki oblik preprocesiranja slike kako bi se dobili podaci primjereni za korištenje odgovarajućih algoritama za raspoznavanje. U radu koji nam je dan kao glavna osnova za izradu projekta se koristi i metoda PCA (principle component analysis) i metoda ICA (independent component analysis), što čini rad [8] dosta zanimiljivim budući da se fokusira upravo na usporedbu performansi te dvije metode. U literaturi ne postoji konceznus o tome koja je metoda bolja u kojim situacijama, ali rad dolazi do zaključka da implementacije ICA metode u prosjeku daju bolje performanse i višu preciznost.
Za kraj, rad [7] daje pregled smjera u kojem se trenutno kreću sustavi za rapoznavanje lica i algoritmi koji se pri tome koriste. Opisuje nagli porast interesa za područje u proteklim godinama zbog napretka na području strojnog učenja i računalne grafike te potražnje za sustavima koji koriste tehnologije kojima se bavi računalni put, a neka od primjena su prepoznavanje profilnih slika, automatsko praćenje i promatranje većeg broja ljudi, digitalna rekonstrukcija lica itd. Autor dijeli algoritme za prepoznavanje lica u dvije velike skupine. Prva skupina su algoritmi koji se osnivaju na izgledu, odnosno slikama pojedinaca te se obično koriste u paru sa vektorskim prikazom slika koje obrađuju, što znači da u ovu skupinu pripadaju prije navedeni radovi, a na internetu se nude razne baze podataka slika poput [4]. Sa druge strane su algoritmi bazirani na modelu, koji nastoje promatrati lica kao 3D modele koji vjerodostojno prikazuju lice sa svim njegovim značajkama te pomoću toga vrše prepoznavanje. Autor navodi neke od algoritama obje skupine te opisuje prednosti i mane svake skupine.


[1] Jeremiah R. Barr, Kevin W. Bowyer, Patrick J. Flynn, The Effectiveness of Face Detection Algorithms in Unconstrained Crowd Scenes, University of Notre Dame
[2] Paul Viola, Michael Jones, Rapid Object Detection using a Boosted Cascade of Simple Features 
[3] Joshua C. Klontz, Anil K. Jain,  A Case Study on Unconstrained Facial Recognition Using the Boston Marathon Bombings Suspects, Michigan State University 
[4] http://www.cl.cam.ac.uk/research/dtg/attarchive/facedatabase.html
[5] Zhimin Cao, Qi Yin, Xiaoou Tang, Jian Sun, Face Recognition with Learning-based Descriptor
[6] G. Huang, M. Ramesh, T. Berg, and E. Learned-Miller. Labeled faces in the wild: A database for studying face recognition in unconstrained environments. University of Massachusetts, Amherst, Technical Report 07-49, 2007.
[7] Xiaoguang Lu, Image Analysis for Face Recognition, Dept. of Computer Science & Engineering Michigan State University, East Lansing, MI, 48824 
[8] Bruce A. Draper, Kyungim Baek, Marian Stewart Bartlett, J. Ross Beveridge, Recognizing faces with PCA and ICA